---
title: Møtes i sentrum?
date: 2016-08-30 10:58:00 Z
position: 3
author: Johan Lie Hammerstrøm
teaser: 'Er Oslo virkelig «den delte byen» eller finnes det en altoppslukende «Oslo-ånd»
  som holder byen samlet? En statisk vestkant møter en bevegelig og søkende østkant. '
coords: 59.932944, 10.882063
audio_file: 
---

Hvor delt er egentlig Oslo? Delt nok til at man kan vokse opp i samme by og føle at man er fra to forskjellige byer? Når Delillos synger om å gå brisen hjem via Bygdøy Allé rister de på hodet på Tveita? Og stirrer de forlegent på skotuppene oppe på Vinderen når Kenneth Engebretsen rapper om at junkiene på Haugenstua spiser rå kjøttdeig?

–   Noen har et veldig sterkt forhold til om de er fra Oslo Øst eller Oslo Vest, men like mange har et problematisk forhold til det samme. Jeg tror tilhørigheten til Oslo trumfer det meste, man lærer seg så raskt å bruke hele byen, sier Øyvind Holen.
Han er journalist og forfatter, blant annet av boken «Groruddalen», som handler om oppvekst og tilhørighet til Oslos mest folkerike bydel. I Holens barndom handlet Groruddalen om et mikrokosmos diktert av drabantbyplanlegging og sporveiens sans for passende lengde mellom stoppesteder.

–   Min verden bestod av fem borettslag. Asken, Bjørka, Furua, Ospa eller Pilen. Også kjente vi litt vagt til Furuset og Trosterud som var nabostasjonene på t-banen, sier Holen.

For t-banen er selve livslinjen i en oppvekst i Groruddalen. Den starter som viktig identitetsmarkør i barndommen («Hvilket stopp er du fra?»), til å bli en effektiv integreringsmaskin mellom øst og vest i tenårene.  
–   Det er jo fordelen med å bo i Oslo, det er så små distanser at i det man er gammel nok til å ta t-banen alene så trekker man inn mot sentrum for å utforske resten av byen, sier Holen.

Det gjorde han selv, i likhet med mange andre Oslo-beboere. Men plutselig er man blitt så gammel at det blir for smått å være fra Lindeberg. For ingen som ikke kommer fra Groruddalen vet hvor det er. Da Holen dro i militæret var han plutselig «fra Oslo» og identiteten til T-banestoppet ble sakte visket ut. Det årlige identitetspåfyllet som de fleste i Norge gjennomgår ved juletider ble han mer eller mindre berøvet.

–   Det typiske er jo at folk drar hjem til jul for frivillig og ufrivillig møte gamle venner på andre juledag. Men Lindeberg er jo en liten drabantby, så den festen var jo i Oslo sentrum, sier Holen.  
Det var uansett ikke så mange kjente igjen på Lindeberg. Groruddalen var et sted man kjøpte sin første leilighet, men man skulle videre derfra.

–   Det var et veldig stort gjennomtrekk av klassekamerater og familievenner, man var vant til at de forsvant og flyttet videre, sier Holen som mener den transitoriske følelsen holder seg den dag i dag.  
–   Det er nesten blitt litt skrytete å komme fra Groruddalen, men du skal helst ikke fortsatt bo der hvis du har lykkes da, sier Holen tørt.

Helt siden hovedstadens kondisjonerte bygget hjemmene sine på vestsiden av byen for å slippe røyken fra fabrikkene langs Akerselva har Oslo operert med klare sosiale skiller. På sitt aller grelleste er forskjellen i forventet levealder nesten 12 år avhengig av hvilke bydeler man sammenlikner med. Og fasiten lå klar allerede i 1994 da FAFO publiserte rapporten «Den delte byen». Det er vanskelig å ikke se for meg at noen av disse sosioøkonomiske faktorene som ligger bak spiller inn i hvilken tilhørighet man bygger til det felles fenomenet Oslo.

Hvis tilhørigheten til Groruddalen og østkanten er preget av å skulle videre, enten med T-banen til sentrum eller til neste steg på klassestigen, så kan kanskje det motsatte sies for vestkanten?  
Kirsten Danielsen er forsker ved velferdsforskningsinstituttet NOVA og studerte på 80-tallet såkalte «kondisjonerte» Frogner-fruer.

–   Frogner-tilhørigheten? Den var jo veldig sterk og knyttet til forferdelig mange minner om det «store livet» som riktignok nok var blitt en del mindre etter hvert som alderen tok på, sier Danielsen.
Hun intervjuet kvinner som fortsatt omtalte seg som «fru advokat» og som bodde i leiligheter hvor kun mannens navn stod på dørskiltet.

–   Tilhørigheten deres var også knyttet til at alt var så bestandig og at ingen ting var byttet ut. De var på en måte blitt en del av interiøret, sier Danielsen.

I motsetning til Holen mener hun det geografiske skillet mellom øst og vest er uoverskridbart. Hun tror de færreste fra ungdommer fra Bærum har besøkt Groruddalen og vice versa. Da forfatter Maja Lunde skrev ungdomsromanen «Battle» i 2014 gjorde Nettavisen en enquête med ungdommen fra Fronger og Tveita.

–   Vi er aldri på Grønland. Vi trenger ikke å dra dit, for vi har alt vi trenger her, sa Frogner-representant Nora Andreassen til avisens utsendte.

Det sies naturlig nok ingenting om hvor mange ungdommer journalisten intervjuet for å få tak i dette overskriftspoenget, men Tveita-ungdommen svarte med samme mynt: De ville ikke «ha noe å gjøre med de blærete vestkantfolka». Danielsen tror mangelen på integrasjon gjør at man bygger seg et mentalt kart over hvor man er fra.

–   Du er føler deg fremmed, du er kledd på en annen måte, kroppsspråket ditt er annerledes, dialekten er annerledes. Det er så mange ting som peker ut at du er annerledes, sier Danielsen om hva hun tror skillet består i.  
Likevel mener hun dette skillet er både flytende og i oppløsning. Delvis på grunn av måten man har begynt å bygge tilhørighet på østkanten. Oslo kommunes storstilte prosjekt Groruddalssatsningen går igjen.

–   Aktivitet rettet mot det stedet du bor skaper tilhørighet. I dag har jeg nettopp vært på et nytt bibliotek på Furuset. Det er så lett tilgjengelig, og det er sted kan oppsøke uten å ha noe spesifikt ærend. Slike åpne steder skaper tilhørighet, sier Danielsen.

Tilhørigheten skapes også gjennom narrativet om stedet man er fra. Å skulle motbevise folks fordommer forandrer måten man tenker på sitt eget opphavssted.

–   Det å si «det er ikke slik de sier at det er» gjør at et sted forandrer seg mentalt. Det blir et helt annet sted for deg bare ved at du forteller det, sier Danielsen.

Det er Øyvind Holen helt enig i.  
–   Den beste historien er om Holmlia. Da jeg vokste opp var det stedet alle vitsene dreide seg om: «Hva lukter banen til Holmlia?». Det var gjenger, trøbbel og ghetto.  
–   De som bor der har tatt grep om tilhørigheten og laget t-skjorter og festivaler og rett og slett skryt opp Holmlia til å bli et sted i verden, sier Holen.

Underdog-syndrom og satsing på lokalmiljøet. Men hva gjør det med tilhørigheten at Oslo Øst har Norges har mest sammensatte befolkning?

–   Alle sier at de ønsker å bo med de som er like dem selv, så homogenitet tror jeg er en form for forutsetning for tilhørighet. I noen av drabantbyene er tilhørigheten skapt av et etnisk nettverk, fordi det er så mange fra familien din som der. Så da handler det mer om at man har folk man er glad i nær seg enn akkurat hvor det er, sier Danielsen som også har arbeidet med flere forskningsprosjekter på Romsås og Furuset.

Holen tror Groruddalens mikrokosmos hjelper mange som ikke nødvendigvis føler seg helt som nordmenn å ha noe «de er fra».
–   På steder der det er stor variasjon i bakgrunnen så tror jeg selve stedet blir en identitetsmarkør. Jeg tror når du har jugoslavere, somaliere og pakistanere, så føler i alle fall jeg at alle ser på seg selv som de er fra Rommen, Furuset eller Holmlia. Jeg er usikker på om identiteten til Briskeby er så viktig når miljøet er veldig homogent. Jeg vet at det er lettere for folk å si at «jeg er fra Furuset» enn å si «jeg er norsk» for da møter du så mye motstand fordi mange ser på deg som «ikke norsk».

Vi kommer imidlertid ikke noe særlig nærmere hva den felles Oslo-kjærligheten består i. Sentrum blir av mange avskrevet som en handlegate med Storting og slott, et nasjonalt symbol mer enn en bymarkør. Oslo har til og med to fotballag som ikke kan utstå hverandre – et rivaleri som brenner med de eksakt samme sosioøkonomiske skillelinjene som i resten av debatten.
Så er man da samme Osloboer hvis man er fra vestkanten eller østkanten? Når det kommer til forskjeller som måles i inntekt og levealder er saken avgjort: Det skal mange Groruddalssatsinger til før vestkantens forsprang er i nærheten av innhentet. Dermed må vi tilbake til de mer esoteriske verdiene – er Oslo-ånden sterk nok til å glatte over skillene?

Kristin Danielsen svarer nei, men Øyvind Holen mener det finnes noe der ute. Noe som er større og vakrere enn det hoverende bergensere og sutrete trøndere kan forstå når de prater om Oslo i nedsettende ordelag.

–   Oslo-kjærligheten stikker dypere enn det folk kanskje tror, forskjellen er nok at mange også hater Oslo. Folk som bodde her litt og ikke taklet det. Jeg tror forskjellen fra Bergen og Trondheim er at det er mye lettere å bli Osloboer enn bergenser eller trønder. De mest ihuga Vålerenga-fansene viser seg jo som regel å være innflyttere, sier Holen og smiler.
